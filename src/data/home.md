---
title: home
---
  **Il posto.** E' un piccolo borgo. In prospettiva, per 4 o 5 nuclei familiari (unità abitative) con una visione comune di benessere degli abitanti, di buoni rapporti di vicinato, di cura dell'ambiente che ci circonda... A 500 m. di altitudine, circondato da alberi da frutta, prati e boschi, nel Comune di Marzabotto.

  **Gli edifici.** Ci sono più di 1.000 mq. di edifici storici (c'è un portone del '300), di cui una parte è già accatastata ad abitazioni, mentre il resto sono locali di supporto alle attività agricole e produttive (cantina, stalle, forno a legna, ricovero attrezzi...). Parte degli edifici richiedono interventi di manutenzione e ristrutturazione. Alcuni di questi interventi sono in corso.

  **Le attività agricole.** Il terreno del villaggio è di circa 10 ettari, di cui circa 3 coltivabili e il resto bosco. Attualmente ci sono quasi 100 ciliegi in produzione, una ventina di noci, un vigneto che stiamo recuperando e altri alberi da frutta. Più un campo (fino ad ora di erba medica) che può essere adatto a sperimentazioni di cereali o altre colture. Al momento abbiamo iniziato a coltivare un consistente appezzamento di orto (stiamo sperimentando un orto sinergico) sia per i consumi interni, sia per vendite all'esterno. Abbiamo anche avviato un pollaio con circa 30 galline e un gallo, nonché un piccolo apiario di 5 arnie. Tutto a conduzione biologica certificata.

  **Le trasformazioni.** Si tratta della possibilità futura di produrre al nostro interno una gamma di prodotti potenzialmente vasta... farine, pane, marmellate, verdure conservate e fermentate, miele, etc. Questi prodotti potranno essere venduti all'esterno, oltre che essere utilizzati per autoconsumo degli abitanti e degli ospiti.

 **L'accoglienza.**  Il sogno che facciamo è che si crei un'atmosfera di benessere e di serenità per le persone che ci verranno a trovare sia per una breve visita, sia per un soggiorno più lungo. Pensiamo a corsi in sintonia con lo spirito del progetto, pranzi di piacere e di lavoro, caffetteria bio, bed and breakfast nelle prime camere ora appena sistemate, etc. 
